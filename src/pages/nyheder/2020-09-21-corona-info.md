---
templateKey: blog-post
title: Corona Info
date: 2020-09-21T16:01:18.356Z
description: ' '
featuredpost: true
featuredimage: /img/hgi-splash.jpg
tags:
  - HGI
---
Kære Medlemmer

 

Denne mail sendes til en stor kreds af modtagere. Samme indhold trods en stor variation over modtagerne. Når vi gør det, så skyldes det, at vi med modtagerne håber at ramme meget bredt og samtidigt også ramme ledelseslaget i foreningerne.

 

Mailen sendes til: Foreningens formand, foreningens postmodtager, samtlige dommere, HRØ’s bestyrelse og HRØ’s udvalg samt trænere og holdledere tilknyttet talentarbejdet ved HRØ.

 

Hensigten er at adressere nogle af de spørgsmål, der er gået igen de seneste par uger. Når de er kommet flere gange finder vi, det er et udtryk for, at vores information ikke har været god nok. Derfor denne opsamling.

 

Spørgsmål: Hvordan skal man forholde sig, hvis et hold rammes af Covid-19?

Rent regelteknisk, så falder det ind under DHF’s Turneringsreglement for øvrige rækker, Stk. 8.5 om vejrlig. Hvis man på holdet har mere end 2 spillere, der er smittet med Covid-19, så skal man forholde sig som havde myndighederne frarådet al unødig udkørsel ved en snestorm. Det vil sige kontakte modstanderholder hurtigst muligt og få aftalt en ny spilledato. Modstanderholdet kan IKKE nægte at gå med til at flytte kampen!!

 

Det er vores klare overbevisning, at der IKKE vil være hold/trænere/holdledere, der kan finde på at melde afbud med henvisning til denne mulighed i den aktuelle smittesituation, uden at det rent faktisk er i overensstemmelse med sandheden. Dertil er situation ganske enkelt for alvorlig. Der vil derfor heller ikke skulle ske anden dokumentation for forholdet, end det man populært kalder ”tro-og-love”. Der stoles på det, der meddeles. 

 

Spørgsmål: Hvordan skal vi forholde os, hvis et modstanderholder ringer og melder afbud som følge af Covid-19 smitte?

Som anført ovenfor, så skal man tage henvendelsen alvorlig og betragte den som troværdig. Derfor skal der findes en ny spilledato. Datoen skal senest 48 timer efter oprindeligt spilletidspunkt være meldt ind til HRØ, så kampen kan genansættes.

 

Spørgsmål: Det er ikke muligt at varme op i vores hal grundet Covid-19-begrænsningerne. Hvad gør vi så?

Sørg for at begrænsningen kommer på foreningens hjemmeside. Så ved alle gæstehold, at der skal medbringes tøj til udendørs opvarmning. Disse begrænsninger kan være gældende i meget lang tid i mange haller.

 

Spørgsmål: Det er ikke muligt at bruge omklædningsrummene i vores hal. Hvad gør vi så?

Sørg for at begrænsningen kommer på foreningens hjemmeside. Så ved alle gæstehold, at der skal klædes om hjemmefra og omklædning igen først skal ske hjemme. Disse begrænsninger kan være gældende i meget lang tid i mange haller.

 

Spørgsmål: Foreningen har ikke en hjemmeside til at lægge oplysningerne ud på. Hvad gør vi så?:

I det tilfælde, at foreningen ikke har en hjemmeside, så sendes oplysningerne til HRØ. Vi vil så oprette en underside på HRØ’s hjemmeside, med oplysninger fra de haller, hvor foreningen ikke har en hjemmeside. Det er stadig foreningens ansvar at sende opdateringer til HRØ, da HRØ ikke har det lokale kendskab, der kan holde siden og oplysningerne ajour.

 

Spørgsmål: Hvornår sendes adgangskort ud?

Adgangskortenes muligheder for at komme ind til kampe er indtil videre stillet i bero. Det er en beslutning Dansk Håndbold Forbund har truffet, og som HRØ bakker op om. Derfor sendes der heller ikke adgangskort ud til den kommende sæson. Ændrer situationen sig, så vil kortene blive udsendt. I forhold til adgangskort til enkeltpersoner, så overgår disse til en elektronisk udgave fra denne sæson. Også dette er stillet i bero som følge af smittesituationen 

 

Udfordringer:

Vi er godt klar over, at den nuværende situation ikke gør det let at være ansvarlig leder i en frivillig organisation. På den ene side stilles mange spørgsmål fra forældre, trænere, spillere, halpersonale med mere. På den anden side fremsendes en lang række skrivelser og hjemmesidehenvisninger, som kan ændre sig fra dag til dag. Og i dette landskab skal man huske at kommunikere anbefalinger, restriktioner og begrænsninger i sin egen organisation fra top til bund. Det er i sandhed ikke let. 

 

Anbefalinger:

Brug den udsendte Covid-19-protokol som udgangspunkt for den struktur og organisation, der skal være gældende i lige netop din organisation. Sørg for at uddelegere, så ikke kun en person bærer hele byrden eller skal løse alle opgaver, eller kun en person sidder med al viden. Denne situation er ikke overstået i den kommende sæson. Måske vi også ser ind i samme forhold i sæson 2021-2022. Så lav en organisation omkring træning og kamp og kommunikation af retningslinjer og anbefalinger, som er robust og holdbar gennem lang tid. Det er bedre at nedskalere senere end at være bagud midt i sæsonen. Brug konsulenterne. Brug administrationen. Brug dem som sparring og svar-central. 

 

Jeg vil slutte med at ønske ikke kun en god weekend, men også en rigtig god sæson. Bevar det gode humør. Hold afstand. Husk god håndhygiejne. Det er vejene til at vi kommer sikkert og godt videre, og at vi kan spille håndbold samtidigt med smitten inddæmmes og bekæmpes. 

 

Med sportslig hilsen

Carsten og Tommy
